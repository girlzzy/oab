<!DOCTYPE html>
<html lang="hu">
    <head>
        <title>Német</Title>
        <meta charset="UTF-8">
        <link rel="stylesheet" type="text/css" href="css/style.css">
        <link rel="icon" type="image/png" href="pics/bg.png">



    </head>

    <body>
        <div class="nemet">
        <h1 class= "cim">Német</h1>
        <p class="content">
            
            Mint minden este, Német egy szebb napokat látott, sötétbarna tonett széken üldögélt, a vendégek 
            szeme elől leginkább eldugott, hátsó, dohos sarokban fenntartott asztalnál. Na nem mintha lettek 
            volna vendégek, pedig – a benti állandó félhomályban inkább csak érezte, mint tudta - már későre 
            járt.<br> <br> 
Német valójában nem volt német. Még osztráknak is csak a legmélyebb birodalmi gőggel lehetett volna nevezni.
 Az anyja ugyan Bécsben született, de kisgyerekkora óta ki se tette a lábát Fiuméből, az apja meg egy jobban 
 prosperáló kikötőt kereső bosnyák textilkereskedővel jött el Cattaroból a Tengermellékre. Szülei talán 
 szerették volna, hogy gyereküket a mindenkiben előkelő érzetet keltő Ferdinánd néven szólítsák, de sajnos
  mindenki csak Fritznek hívta, sőt, a magyarok - micsoda szentségtörés - még Fricinek is. Ezt a nevet azonban
   a szingapúriak nem tudták kiejteni, mint ahogy azzal sem foglalkoztak különösebben, hogy valaki német,
    osztrák, vagy éppen a Monarchia melyik sarkából származik. Ezért maradt rajta a Német név.<br> <br> 
Német a Saida gőzössel érkezett, amikor a hajó világkörüli útra indult a Császári Haditengerészet halovány
 és egyszeri próbálkozásaként a nagyhatalmi státusz elérésére. Pólából hónapokig tartott eljutni a
  Szuezi-csatornán és a Vörös tengeren keresztül, Ceylon, Bombay és Kalkutta érintésével Szingapúrba, 
  így már 1893-at írtak, mikor először tette a lábát az itteni homokra. Egy Benowski Gyula nevű 
  matróz – talán még valamelyik indiai kikötőben - olyan súlyos vérzéses lázat kapott el, hogy a
   hajó orvosa már majdhogynem lemondott róla mire Szingapúrba értek, és gyógyulásának egyetlen – bár 
   nem sok reménnyel kecsegtető - esélyét abban látta, ha a szárazföldön viszik kórházba. 
   Mivel Gyula magatehetetlen volt, Német ott maradt vele, egészen addig, amíg hosszú hetekkel 
   később – a Saida orvosának jóslatait és a képtelen kórházi körülményeket megcáfolva - teljesen 
   meg nem gyógyult.<br> <br> 
Mire ez megtörtént, a gőzös már messze járt. Tovább állt Thaiföld felé, miután szenet vételezett, 
néhány napig pihentette a legénységét, a tisztek pedig átadták a diplomáciai üzeneteket és eleget
 tettek a helyi előkelőségek meghívásainak. Gyulának a gyógyulása után esze ágában sem volt a hazatérés 
 lehetőségét keresni. Eleve azért jelentkezett önként a Saida küldetésére, mert nem volt maradása otthon, 
 azok után, amit tett. Gyűlölte magát, és ha őszinte akart lenni, nem is bánta volna, ha soha nem tér
  magához a lázból. Egy párás napon viszont az addigi sötétség átadta magát valami távoli, homályos
   és szűk fényforrásnak, Gyula szeme előtt pedig hamarosan kirajzolódott Német arca.<br> <br> 
Németben ugyan felmerült a gondolat, hogy egy másik hajó fedélzetén valahogy hazajuthatnának, 
de elhessegette, amikor Gyula felvetette, hogy talán itt is maradhatnak megpróbálni a szerencséjüket. 
Arra gondolt, hogy a Saida fedélzetén is mindig együtt szórakoztatták zongoraszóval a legénységet a 
tengeren töltött egyhangú napok után. Miért ne mehetnének el valami kikötői kocsmába zongorázással
 keresni egy kis pénzt? Mégiscsak könnyebb élet, mint a matrózoké. Közben meg majd kitalálják, hogy 
 hogyan tovább.<br> <br> 
A szingapúri bordély nehéz fa ajtaja recsegve-nyikorogva nyílt. Gyula kötelességtudón felugrott az 
asztaltól, hogy megtegye a szokatlanul kicsi zongorához vezető néhány lépést a puha szőnyegen. 
Német álmosan mozdult. Rá se nézett az ajtóra, de azért ő is odasétált a zongorához, egy nagy
 ugrással a tetején termett, megnyalogatta a vörös bundáját, majd kényelmesen összegömbölyödött. 
 <p class="details"> <a href="ourbook.html">Könyvtár</a> </p>
        </p>
    </div>
        

    </body>




</html>